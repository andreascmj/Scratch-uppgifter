## Remixa

*Remixa är att fortsätta på någon annans kod så att det blir precis som du vill ha det*

Att koda program handlar också om att dela med sig av dessa program. Men programmet kanske inte fungerar precis som du vill eller kanske har du idéer hur programmet kan göras bättre.

För att kunna ändra i programmet behöver du koden till programmet och idag är mycket av den kod som skapas tillgänglig för alla – det är så kallad öppen källkod. I Scratch är alla program som du delar med andra också öppen källkod. Du kan gå in och *remixa* koden och ändra i programmet så mycket du vill. Kom bara ihåg och tacka de som skapade den ursprungliga koden!

**Vardagsexempel**

Du har ett recept alltså en algoritm på hur du ska tillaga pannkakor. Denna algoritm kan du remixa hur mycket du vill. Du kan till exempel tillsätta vaniljpulver i smeten för att få en annan smak på pannkakorna, eller du kan steka dem 1 minut längre än vad det står i receptet. Hur är dina perfekta pannkakor? Det är kanske inte exakt så som det står i receptet.

Du har en algoritm som gör att du kommer upp på morgonen och tar dig till skolan. I denna algoritm finns det många möjligheter att remixa. Kanske började du att härma hur ditt storasyskon gjorde på morgonen – men det kanske finns sätt som du kan ändra algoritmen! Om ditt storasyskon packar väskan efter frukosten kan du packa väskan före. Om ditt storasyskon tar bussen från hållplatsen som finns till höger när du kommer ut från huset, kan du gå till vänster och hoppa på bussen där. Du kanske till och med kan gå av vid en annan hållplats.
