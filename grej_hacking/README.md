## Hacking

*Hacking handlar om att använda ett program på ett annat sätt än vad det var tänkt för, en hackare är en person som utforskar program och utökar dess användningsområde*

Hackare tycker om utmaningar och att kreativt komma förbi begränsningar i datorprogram för att uppnå nya och smarta sätt att använda programmen. Det är en lekfull och utforskande syssla som kallas hacking. Det finns etiska regler som varje hackare ska följa.

Hacking är alltså en positiv och nyttig aktivitet och skiljer sig därmed ifrån det vi oftast hör i nyheterna. I de flesta rapporter om hackare är det något brottsligt och dåligt som skett, men det är alltså inte tanken med hacking.

**Vardagsexempel**

Du ska steka pannkakor och är förfärligt hungrig. Det tar minst fem minuter att steka varje pannkaka och om du ska steka tillräckligt många för att bli mätt måste du steka pannkakor i en halvtimma. Du hackar algoritmen som går ut på att steka pannkakor och tar fram alla pannor och kastruller du får plats med på spisen. Det får plats fyra pannor och kastruller på spisen så nu kan du steka fyra pannkakor åt gången och du kan steka alla dina pannkakor på mindre än 10 minuter!

Du är på väg till skolan men bussen är väldigt sen efter att ha hamnat i en bilkö. Vanligtvis brukar du gå på vägen runt fotbollsplanen – men nu är du sen och genar över planen springandes. Detta är ett enkelt *vardagshack* som gör att du använder fotbollsplanen på ett annat sätt än vad det var tänkt som och du kommer därmed i tid till första lektionen.
